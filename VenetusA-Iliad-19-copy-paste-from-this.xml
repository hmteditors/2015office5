<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Iliad</title>
        <editor/>

      </titleStmt>
      <publicationStmt>
        <p>Unpublished edition of the Venetus A manuscript for the Homer Multitext project</p>
      </publicationStmt>
      <sourceDesc>
        <p>Edited directly from photography of the manuscript</p>
      </sourceDesc>
    </fileDesc>
  </teiHeader>
  <text>
    <body>
      <div n="19">
        <l n="1">Ἠὼς μὲν κροκόπεπλος ἀπ᾽ Ὠκεανοῖο ῥοάων</l>
        <l n="2">ὄρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν:</l>
        <l n="3">ἣ δ᾽ ἐς νῆας ἵκανε θεοῦ πάρα δῶρα φέρουσα.</l>
        <l n="4">εὗρε δὲ Πατρόκλῳ περικείμενον ὃν φίλον υἱὸν</l>
        <l n="5">κλαίοντα λιγέως: πολέες δ᾽ ἀμφ᾽ αὐτὸν ἑταῖροι</l>
        <l n="6">μύρονθ᾽: ἣ δ᾽ ἐν τοῖσι παρίστατο δῖα θεάων,</l>
        <l n="7">ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</l>
        <l n="8">τέκνον ἐμὸν τοῦτον μὲν ἐάσομεν ἀχνύμενοί περ</l>
        <l n="9">κεῖσθαι, ἐπεὶ δὴ πρῶτα θεῶν ἰότητι δαμάσθη:</l>
        <l n="10">τύνη δ᾽ Ἡφαίστοιο πάρα κλυτὰ τεύχεα δέξο</l>
        <l n="11">καλὰ μάλ᾽, οἷ᾽ οὔ πώ τις ἀνὴρ ὤμοισι φόρησεν.</l>
        <l n="12"> ὡς ἄρα φωνήσασα θεὰ κατὰ τεύχε᾽ ἔθηκε </l>
        <l n="13">πρόσθεν Ἀχιλλῆος: τὰ δ᾽ ἀνέβραχε δαίδαλα πάντα.</l>
        <l n="14">Μυρμιδόνας δ᾽ ἄρα πάντας ἕλε τρόμος, οὐδέ τις ἔτλη</l>
        <l n="15">ἄντην εἰσιδέειν, ἀλλ᾽ ἔτρεσαν. αὐτὰρ Ἀχιλλεὺς</l>
        <l n="16">ὡς εἶδ᾽, ὥς μιν μᾶλλον ἔδυ χόλος, ἐν δέ οἱ ὄσσε</l>
        <l n="17">δεινὸν ὑπὸ βλεφάρων ὡς εἰ σέλας ἐξεφάανθεν:</l>
        <l n="18">τέρπετο δ᾽ ἐν χείρεσσιν ἔχων θεοῦ ἀγλαὰ δῶρα.</l>
        <l n="19">αὐτὰρ ἐπεὶ φρεσὶν ᾗσι τετάρπετο δαίδαλα λεύσσων</l>
        <l n="20">αὐτίκα μητέρα ἣν ἔπεα πτερόεντα προσηύδα:</l>
        <l n="21">μῆτερ ἐμὴ τὰ μὲν ὅπλα θεὸς πόρεν οἷ᾽ ἐπιεικὲς</l>
        <l n="22">ἔργ᾽ ἔμεν ἀθανάτων, μὴ δὲ βροτὸν ἄνδρα τελέσσαι.</l>
        <l n="23">νῦν δ᾽ ἤτοι μὲν ἐγὼ θωρήξομαι: ἀλλὰ μάλ᾽ αἰνῶς</l>
        <l n="24">δείδω μή μοι τόφρα Μενοιτίου ἄλκιμον υἱὸν</l>
        <l n="25">μυῖαι καδδῦσαι κατὰ χαλκοτύπους ὠτειλὰς</l>
        <l n="26">εὐλὰς ἐγγείνωνται, ἀεικίσσωσι δὲ νεκρόν,</l>
        <l n="27">ἐκ δ᾽ αἰὼν πέφαται, κατὰ δὲ χρόα πάντα σαπήῃ.</l>
        <l n="28"> τὸν δ᾽ ἠμείβετ᾽ ἔπειτα θεὰ Θέτις ἀργυρόπεζα: </l>
        <l n="29">τέκνον μή τοι ταῦτα μετὰ φρεσὶ σῇσι μελόντων.</l>
        <l n="30">τῷ μὲν ἐγὼ πειρήσω ἀλαλκεῖν ἄγρια φῦλα</l>
        <l n="31">μυίας, αἵ ῥά τε φῶτας ἀρηϊφάτους κατέδουσιν:</l>
        <l n="32">ἤν περ γὰρ κεῖταί γε τελεσφόρον εἰς ἐνιαυτόν,</l>
        <l n="33">αἰεὶ τῷ γ᾽ ἔσται χρὼς ἔμπεδος, ἢ καὶ ἀρείων.</l>
        <l n="34">ἀλλὰ σύ γ᾽ εἰς ἀγορὴν καλέσας ἥρωας Ἀχαιοὺς</l>
        <l n="35">μῆνιν ἀποειπὼν Ἀγαμέμνονι ποιμένι λαῶν</l>
        <l n="36">αἶψα μάλ᾽ ἐς πόλεμον θωρήσσεο, δύσεο δ᾽ ἀλκήν.</l>
        <l n="37"> ὣς ἄρα φωνήσασα μένος πολυθαρσὲς ἐνῆκε, </l>
        <l n="38">Πατρόκλῳ δ᾽ αὖτ᾽ ἀμβροσίην καὶ νέκταρ ἐρυθρὸν</l>
        <l n="39">στάξε κατὰ ῥινῶν, ἵνα οἱ χρὼς ἔμπεδος εἴη.</l>
        <l n="40"> αὐτὰρ ὃ βῆ παρὰ θῖνα θαλάσσης δῖος Ἀχιλλεὺς </l>
        <l n="41">σμερδαλέα ἰάχων, ὦρσεν δ᾽ ἥρωας Ἀχαιούς.</l>
        <l n="42">καί ῥ᾽ οἵ περ τὸ πάρος γε νεῶν ἐν ἀγῶνι μένεσκον</l>
        <l n="43">οἵ τε κυβερνῆται καὶ ἔχον οἰήϊα νηῶν</l>
        <l n="44">καὶ ταμίαι παρὰ νηυσὶν ἔσαν σίτοιο δοτῆρες,</l>
        <l n="45"> καὶ μὴν οἳ τότε γ᾽ εἰς ἀγορὴν ἴσαν, οὕνεκ᾽ Ἀχιλλεὺς </l>
        <l n="46">ἐξεφάνη, δηρὸν δὲ μάχης ἐπέπαυτ᾽ ἀλεγεινῆς.</l>
        <l n="47">τὼ δὲ δύω σκάζοντε βάτην Ἄρεος θεράποντε</l>
        <l n="48">Τυδεΐδης τε μενεπτόλεμος καὶ δῖος Ὀδυσσεὺς</l>
        <l n="49">ἔγχει ἐρειδομένω: ἔτι γὰρ ἔχον ἕλκεα λυγρά:</l>
        <l n="50">κὰδ δὲ μετὰ πρώτῃ ἀγορῇ ἵζοντο κιόντες.</l>
        <l n="51">αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων</l>
        <l n="52">ἕλκος ἔχων: καὶ γὰρ τὸν ἐνὶ κρατερῇ ὑσμίνῃ</l>
        <l n="53">οὖτα Κόων Ἀντηνορίδης χαλκήρεϊ δουρί.</l>
        <l n="54">αὐτὰρ ἐπεὶ δὴ πάντες ἀολλίσθησαν Ἀχαιοί,</l>
        <l n="55">τοῖσι δ᾽ ἀνιστάμενος μετέφη πόδας ὠκὺς Ἀχιλλεύς:</l>
        <l n="56">Ἀτρεΐδη ἦ ἄρ τι τόδ᾽ ἀμφοτέροισιν ἄρειον</l>
        <l n="57">ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ</l>
        <l n="58">θυμοβόρῳ ἔριδι μενεήναμεν εἵνεκα κούρης;</l>
        <l n="59">τὴν ὄφελ᾽ ἐν νήεσσι κατακτάμεν Ἄρτεμις ἰῷ</l>
        <l n="60">ἤματι τῷ ὅτ᾽ ἐγὼν ἑλόμην Λυρνησσὸν ὀλέσσας:</l>
        <l n="61">τώ κ᾽ οὐ τόσσοι Ἀχαιοὶ ὀδὰξ ἕλον ἄσπετον οὖδας</l>
        <l n="62">δυσμενέων ὑπὸ χερσὶν ἐμεῦ ἀπομηνίσαντος.</l>
        <l n="63">Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς</l>
        <l n="64">δηρὸν ἐμῆς καὶ σῆς ἔριδος μνήσεσθαι ὀΐω.</l>
        <l n="65">ἀλλὰ τὰ μὲν προτετύχθαι ἐάσομεν ἀχνύμενοί περ</l>
        <l n="66">θυμὸν ἐνὶ στήθεσσι φίλον δαμάσαντες ἀνάγκῃ:</l>
        <l n="67">νῦν δ᾽ ἤτοι μὲν ἐγὼ παύω χόλον, οὐδέ τί με χρὴ</l>
        <l n="68">ἀσκελέως αἰεὶ μενεαινέμεν: ἀλλ᾽ ἄγε θᾶσσον</l>
        <l n="69">ὄτρυνον πόλεμον δὲ κάρη κομόωντας Ἀχαιούς,</l>
        <l n="70">ὄφρ᾽ ἔτι καὶ Τρώων πειρήσομαι ἀντίον ἐλθὼν</l>
        <l n="71">αἴ κ᾽ ἐθέλωσ᾽ ἐπὶ νηυσὶν ἰαύειν: ἀλλά τιν᾽ οἴω</l>
        <l n="72">ἀσπασίως αὐτῶν γόνυ κάμψειν, ὅς κε φύγῃσι</l>
        <l n="73">δηΐου ἐκ πολέμοιο ὑπ᾽ ἔγχεος ἡμετέροιο.</l>
        <l n="74"> ὣς ἔφαθ᾽, οἳ δ᾽ ἐχάρησαν ἐϋκνήμιδες Ἀχαιοὶ </l>
        <l n="75">μῆνιν ἀπειπόντος μεγαθύμου Πηλεΐωνος.</l>
        <l n="76">τοῖσι δὲ καὶ μετέειπεν ἄναξ ἀνδρῶν Ἀγαμέμνων</l>
        <l n="77">αὐτόθεν ἐξ ἕδρης, οὐδ᾽ ἐν μέσσοισιν ἀναστάς:</l>
        <l n="78">ὦ φίλοι ἥρωες Δαναοὶ θεράποντες Ἄρηος</l>
        <l n="79">ἑσταότος μὲν καλὸν ἀκούειν, οὐδὲ ἔοικεν</l>
        <l n="80">ὑββάλλειν: χαλεπὸν γὰρ ἐπισταμένῳ περ ἐόντι.</l>
        <l n="81">ἀνδρῶν δ᾽ ἐν πολλῷ ὁμάδῳ πῶς κέν τις ἀκούσαι</l>
        <l n="82">ἢ εἴποι; βλάβεται δὲ λιγύς περ ἐὼν ἀγορητής.</l>
        <l n="83">Πηλεΐδῃ μὲν ἐγὼν ἐνδείξομαι: αὐτὰρ οἱ ἄλλοι</l>
        <l n="84">σύνθεσθ᾽ Ἀργεῖοι, μῦθόν τ᾽ εὖ γνῶτε ἕκαστος.</l>
        <l n="85">πολλάκι δή μοι τοῦτον Ἀχαιοὶ μῦθον ἔειπον</l>
        <l n="86">καί τέ με νεικείεσκον: ἐγὼ δ᾽ οὐκ αἴτιός εἰμι,</l>
        <l n="87">ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,</l>
        <l n="88">οἵ τέ μοι εἰν ἀγορῇ φρεσὶν ἔμβαλον ἄγριον ἄτην,</l>
        <l n="89">ἤματι τῷ ὅτ᾽ Ἀχιλλῆος γέρας αὐτὸς ἀπηύρων.</l>
        <l n="90">ἀλλὰ τί κεν ῥέξαιμι; θεὸς διὰ πάντα τελευτᾷ.</l>
        <l n="91">πρέσβα Διὸς θυγάτηρ Ἄτη, ἣ πάντας ἀᾶται,</l>
        <l n="92">οὐλομένη: τῇ μέν θ᾽ ἁπαλοὶ πόδες: οὐ γὰρ ἐπ᾽ οὔδει</l>
        <l n="93">πίλναται, ἀλλ᾽ ἄρα ἥ γε κατ᾽ ἀνδρῶν κράατα βαίνει</l>
        <l n="94">βλάπτουσ᾽ ἀνθρώπους: κατὰ δ᾽ οὖν ἕτερόν γε πέδησε.</l>
        <l n="95">καὶ γὰρ δή νύ ποτε Ζεὺς ἄσατο, τόν περ ἄριστον</l>
        <l n="96">ἀνδρῶν ἠδὲ θεῶν φασ᾽ ἔμμεναι: ἀλλ᾽ ἄρα καὶ τὸν</l>
        <l n="97">Ἥρη θῆλυς ἐοῦσα δολοφροσύνῃς ἀπάτησεν,</l>
        <l n="98">ἤματι τῷ ὅτ᾽ ἔμελλε βίην Ἡρακληείην</l>
        <l n="99">Ἀλκμήνη τέξεσθαι ἐϋστεφάνῳ ἐνὶ Θήβῃ.</l>
        <l n="100">ἤτοι ὅ γ᾽ εὐχόμενος μετέφη πάντεσσι θεοῖσι:</l>
        <l n="101">κέκλυτέ μευ πάντές τε θεοὶ πᾶσαί τε θέαιναι,</l>
        <l n="102">ὄφρ᾽ εἴπω τά με θυμὸς ἐνὶ στήθεσσιν ἀνώγει.</l>
        <l n="103">σήμερον ἄνδρα φόως δὲ μογοστόκος Εἰλείθυια</l>
        <l n="104">ἐκφανεῖ, ὃς πάντεσσι περικτιόνεσσιν ἀνάξει,</l>
        <l n="105">τῶν ἀνδρῶν γενεῆς οἵ θ᾽ αἵματος ἐξ ἐμεῦ εἰσί.</l>
        <l n="106">τὸν δὲ δολοφρονέουσα προσηύδα πότνια Ἥρη:</l>
        <l n="107">ψευστήσεις, οὐδ᾽ αὖτε τέλος μύθῳ ἐπιθήσεις.</l>
        <l n="108">εἰ δ᾽ ἄγε νῦν μοι ὄμοσσον Ὀλύμπιε καρτερὸν ὅρκον,</l>
        <l n="109">ἦ μὲν τὸν πάντεσσι περικτιόνεσσιν ἀνάξειν</l>
        <l n="110">ὅς κεν ἐπ᾽ ἤματι τῷδε πέσῃ μετὰ ποσσὶ γυναικὸς</l>
        <l n="111">τῶν ἀνδρῶν οἳ σῆς ἐξ αἵματός εἰσι γενέθλης.</l>
        <l n="112">ὣς ἔφατο: Ζεὺς δ᾽ οὔ τι δολοφροσύνην ἐνόησεν,</l>
        <l n="113">ἀλλ᾽ ὄμοσεν μέγαν ὅρκον, ἔπειτα δὲ πολλὸν ἀάσθη.</l>
        <l n="114">Ἥρη δ᾽ ἀΐξασα λίπεν ῥίον Οὐλύμποιο,</l>
        <l n="115">καρπαλίμως δ᾽ ἵκετ᾽ Ἄργος Ἀχαιικόν, ἔνθ᾽ ἄρα ᾔδη</l>
        <l n="116">ἰφθίμην ἄλοχον Σθενέλου Περσηϊάδαο.</l>
        <l n="117">ἣ δ᾽ ἐκύει φίλον υἱόν, ὃ δ᾽ ἕβδομος ἑστήκει μείς:</l>
        <l n="118">ἐκ δ᾽ ἄγαγε πρὸ φόως δὲ καὶ ἠλιτόμηνον ἐόντα,</l>
        <l n="119">Ἀλκμήνης δ᾽ ἀπέπαυσε τόκον, σχέθε δ᾽ Εἰλειθυίας.</l>
        <l n="120">αὐτὴ δ᾽ ἀγγελέουσα Δία Κρονίωνα προσηύδα:</l>
        <l n="121">Ζεῦ πάτερ ἀργικέραυνε ἔπος τί τοι ἐν φρεσὶ θήσω:</l>
        <l n="122">ἤδη ἀνὴρ γέγον᾽ ἐσθλὸς ὃς Ἀργείοισιν ἀνάξει</l>
        <l n="123">Εὐρυσθεὺς Σθενέλοιο πάϊς Περσηϊάδαο</l>
        <l n="124">σὸν γένος: οὔ οἱ ἀεικὲς ἀνασσέμεν Ἀργείοισιν.</l>
        <l n="125">ὣς φάτο, τὸν δ᾽ ἄχος ὀξὺ κατὰ φρένα τύψε βαθεῖαν:</l>
        <l n="126">αὐτίκα δ᾽ εἷλ᾽ Ἄτην κεφαλῆς λιπαροπλοκάμοιο</l>
        <l n="127">χωόμενος φρεσὶν ᾗσι, καὶ ὤμοσε καρτερὸν ὅρκον</l>
        <l n="128">μή ποτ᾽ ἐς Οὔλυμπόν τε καὶ οὐρανὸν ἀστερόεντα</l>
        <l n="129">αὖτις ἐλεύσεσθαι Ἄτην, ἣ πάντας ἀᾶται.</l>
        <l n="130">ὣς εἰπὼν ἔρριψεν ἀπ᾽ οὐρανοῦ ἀστερόεντος</l>
        <l n="131">χειρὶ περιστρέψας: τάχα δ᾽ ἵκετο ἔργ᾽ ἀνθρώπων.</l>
        <l n="132">τὴν αἰεὶ στενάχεσχ᾽ ὅθ᾽ ἑὸν φίλον υἱὸν ὁρῷτο</l>
        <l n="133">ἔργον ἀεικὲς ἔχοντα ὑπ᾽ Εὐρυσθῆος ἀέθλων.</l>
        <l n="134">ὣς καὶ ἐγών, ὅτε δ᾽ αὖτε μέγας κορυθαίολος Ἕκτωρ</l>
        <l n="135">Ἀργείους ὀλέκεσκεν ἐπὶ πρυμνῇσι νέεσσιν,</l>
        <l n="136">οὐ δυνάμην λελαθέσθ᾽ Ἄτης ᾗ πρῶτον ἀάσθην.</l>
        <l n="137">ἀλλ᾽ ἐπεὶ ἀασάμην καί μευ φρένας ἐξέλετο Ζεύς,</l>
        <l n="138">ἂψ ἐθέλω ἀρέσαι, δόμεναί τ᾽ ἀπερείσι᾽ ἄποινα:</l>
        <l n="139">ἀλλ᾽ ὄρσευ πόλεμον δὲ καὶ ἄλλους ὄρνυθι λαούς.</l>
        <l n="140">δῶρα δ᾽ ἐγὼν ὅδε πάντα παρασχέμεν ὅσσά τοι ἐλθὼν</l>
        <l n="141">χθιζὸς ἐνὶ κλισίῃσιν ὑπέσχετο δῖος Ὀδυσσεύς.</l>
        <l n="142">εἰ δ᾽ ἐθέλεις, ἐπίμεινον ἐπειγόμενός περ Ἄρηος,</l>
        <l n="143">δῶρα δέ τοι θεράποντες ἐμῆς παρὰ νηὸς ἑλόντες</l>
        <l n="144">οἴσουσ᾽, ὄφρα ἴδηαι ὅ τοι μενοεικέα δώσω.</l>
        <l n="145"> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: </l>
        <l n="146">Ἀτρεΐδη κύδιστε ἄναξ ἀνδρῶν Ἀγάμεμνον</l>
        <l n="147">δῶρα μὲν αἴ κ᾽ ἐθέλῃσθα παρασχέμεν, ὡς ἐπιεικές,</l>
        <l n="148">ἤ τ᾽ ἐχέμεν παρὰ σοί: νῦν δὲ μνησώμεθα χάρμης</l>
        <l n="149">αἶψα μάλ᾽: οὐ γὰρ χρὴ κλοτοπεύειν ἐνθάδ᾽ ἐόντας</l>
        <l n="150">οὐδὲ διατρίβειν: ἔτι γὰρ μέγα ἔργον ἄρεκτον:</l>
        <l n="151">ὥς κέ τις αὖτ᾽ Ἀχιλῆα μετὰ πρώτοισιν ἴδηται</l>
        <l n="152">ἔγχεϊ χαλκείῳ Τρώων ὀλέκοντα φάλαγγας.</l>
        <l n="153">ὧδέ τις ὑμείων μεμνημένος ἀνδρὶ μαχέσθω.</l>
        <l n="154"> τὸν δ᾽ ἀπαμειβόμενος προσέφη πολύμητις Ὀδυσσεύς: </l>
        <l n="155">μὴ δ᾽ οὕτως, ἀγαθός περ ἐών, θεοείκελ᾽ Ἀχιλλεῦ</l>
        <l n="156">νήστιας ὄτρυνε προτὶ Ἴλιον υἷας Ἀχαιῶν</l>
        <l n="157">Τρωσὶ μαχησομένους, ἐπεὶ οὐκ ὀλίγον χρόνον ἔσται</l>
        <l n="158">φύλοπις, εὖτ᾽ ἂν πρῶτον ὁμιλήσωσι φάλαγγες</l>
        <l n="159">ἀνδρῶν, ἐν δὲ θεὸς πνεύσῃ μένος ἀμφοτέροισιν.</l>
        <l n="160">ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς</l>
        <l n="161">σίτου καὶ οἴνοιο: τὸ γὰρ μένος ἐστὶ καὶ ἀλκή.</l>
        <l n="162">οὐ γὰρ ἀνὴρ πρόπαν ἦμαρ ἐς ἠέλιον καταδύντα</l>
        <l n="163">ἄκμηνος σίτοιο δυνήσεται ἄντα μάχεσθαι:</l>
        <l n="164">εἴ περ γὰρ θυμῷ γε μενοινάᾳ πολεμίζειν,</l>
        <l n="165">ἀλλά τε λάθρῃ γυῖα βαρύνεται, ἠδὲ κιχάνει</l>
        <l n="166">δίψά τε καὶ λιμός, βλάβεται δέ τε γούνατ᾽ ἰόντι.</l>
        <l n="167">ὃς δέ κ᾽ ἀνὴρ οἴνοιο κορεσσάμενος καὶ ἐδωδῆς</l>
        <l n="168">ἀνδράσι δυσμενέεσσι πανημέριος πολεμίζῃ,</l>
        <l n="169">θαρσαλέον νύ οἱ ἦτορ ἐνὶ φρεσίν, οὐδέ τι γυῖα</l>
        <l n="170">πρὶν κάμνει πρὶν πάντας ἐρωῆσαι πολέμοιο.</l>
        <l n="171">ἀλλ᾽ ἄγε λαὸν μὲν σκέδασον καὶ δεῖπνον ἄνωχθι</l>
        <l n="172">ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων</l>
        <l n="173">οἰσέτω ἐς μέσσην ἀγορήν, ἵνα πάντες Ἀχαιοὶ</l>
        <l n="174">ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.</l>
        <l n="175">ὀμνυέτω δέ τοι ὅρκον ἐν Ἀργείοισιν ἀναστὰς</l>
        <l n="176">μή ποτε τῆς εὐνῆς ἐπιβήμεναι ἠδὲ μιγῆναι:</l>
        <l n="177">ἣ θέμις ἐστὶν ἄναξ ἤ τ᾽ ἀνδρῶν ἤ τε γυναικῶν:</l>
        <l n="178">καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.</l>
        <l n="179">αὐτὰρ ἔπειτά σε δαιτὶ ἐνὶ κλισίῃς ἀρεσάσθω</l>
        <l n="180">πιείρῃ, ἵνα μή τι δίκης ἐπιδευὲς ἔχῃσθα.</l>
        <l n="181">Ἀτρεΐδη σὺ δ᾽ ἔπειτα δικαιότερος καὶ ἐπ᾽ ἄλλῳ</l>
        <l n="182">ἔσσεαι. οὐ μὲν γάρ τι νεμεσσητὸν βασιλῆα</l>
        <l n="183">ἄνδρ᾽ ἀπαρέσσασθαι ὅτε τις πρότερος χαλεπήνῃ.</l>
        <l n="184"> τὸν δ᾽ αὖτε προσέειπεν ἄναξ ἀνδρῶν Ἀγαμέμνων: </l>
        <l n="185">χαίρω σεῦ Λαερτιάδη τὸν μῦθον ἀκούσας:</l>
        <l n="186">ἐν μοίρῃ γὰρ πάντα διίκεο καὶ κατέλεξας.</l>
        <l n="187">ταῦτα δ᾽ ἐγὼν ἐθέλω ὀμόσαι, κέλεται δέ με θυμός,</l>
        <l n="188">οὐδ᾽ ἐπιορκήσω πρὸς δαίμονος. αὐτὰρ Ἀχιλλεὺς</l>
        <l n="189">μιμνέτω αὐτόθι τεῖος ἐπειγόμενός περ Ἄρηος:</l>
        <l n="190">μίμνετε δ᾽ ἄλλοι πάντες ἀολλέες, ὄφρά κε δῶρα</l>
        <l n="191">ἐκ κλισίης ἔλθῃσι καὶ ὅρκια πιστὰ τάμωμεν.</l>
        <l n="192">σοὶ δ᾽ αὐτῷ τόδ᾽ ἐγὼν ἐπιτέλλομαι ἠδὲ κελεύω:</l>
        <l n="193">κρινάμενος κούρητας ἀριστῆας Παναχαιῶν</l>
        <l n="194">δῶρα ἐμῆς παρὰ νηὸς ἐνεικέμεν, ὅσσ᾽ Ἀχιλῆϊ</l>
        <l n="195">χθιζὸν ὑπέστημεν δώσειν, ἀγέμεν τε γυναῖκας.</l>
        <l n="196">Ταλθύβιος δέ μοι ὦκα κατὰ στρατὸν εὐρὺν Ἀχαιῶν</l>
        <l n="197">κάπρον ἑτοιμασάτω ταμέειν Διί τ᾽ Ἠελίῳ τε.</l>
        <l n="198"> τὸν δ᾽ ἀπαμειβόμενος προσέφη πόδας ὠκὺς Ἀχιλλεύς: </l>
        <l n="199">Ἀτρεΐδη κύδιστε ἄναξ ἀνδρῶν Ἀγάμεμνον</l>
        <l n="200">ἄλλοτέ περ καὶ μᾶλλον ὀφέλλετε ταῦτα πένεσθαι,</l>
        <l n="201">ὁππότε τις μεταπαυσωλὴ πολέμοιο γένηται</l>
        <l n="202">καὶ μένος οὐ τόσον ᾖσιν ἐνὶ στήθεσσιν ἐμοῖσι.</l>
        <l n="203">νῦν δ᾽ οἳ μὲν κέαται δεδαϊγμένοι, οὓς ἐδάμασσεν</l>
        <l n="204">Ἕκτωρ Πριαμίδης, ὅτε οἱ Ζεὺς κῦδος ἔδωκεν,</l>
        <l n="205">ὑμεῖς δ᾽ ἐς βρωτὺν ὀτρύνετον: ἦ τ᾽ ἂν ἔγωγε</l>
        <l n="206">νῦν μὲν ἀνώγοιμι πτολεμίζειν υἷας Ἀχαιῶν</l>
        <l n="207">νήστιας ἀκμήνους, ἅμα δ᾽ ἠελίῳ καταδύντι</l>
        <l n="208">τεύξεσθαι μέγα δόρπον, ἐπὴν τεισαίμεθα λώβην.</l>
        <l n="209">πρὶν δ᾽ οὔ πως ἂν ἔμοιγε φίλον κατὰ λαιμὸν ἰείη</l>
        <l n="210">οὐ πόσις οὐδὲ βρῶσις ἑταίρου τεθνηῶτος</l>
        <l n="211">ὅς μοι ἐνὶ κλισίῃ δεδαϊγμένος ὀξέϊ χαλκῷ</l>
        <l n="212">κεῖται ἀνὰ πρόθυρον τετραμμένος, ἀμφὶ δ᾽ ἑταῖροι</l>
        <l n="213">μύρονται: τό μοι οὔ τι μετὰ φρεσὶ ταῦτα μέμηλεν,</l>
        <l n="214">ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</l>
        <l n="215"> τὸν δ᾽ ἀπαμειβόμενος προσέφη πολύμητις Ὀδυσσεύς: </l>
        <l n="216">ὦ Ἀχιλεῦ Πηλῆος υἱὲ μέγα φέρτατ᾽ Ἀχαιῶν,</l>
        <l n="217">κρείσσων εἰς ἐμέθεν καὶ φέρτερος οὐκ ὀλίγον περ</l>
        <l n="218">ἔγχει, ἐγὼ δέ κε σεῖο νοήματί γε προβαλοίμην</l>
        <l n="219">πολλόν, ἐπεὶ πρότερος γενόμην καὶ πλείονα οἶδα.</l>
        <l n="220">τώ τοι ἐπιτλήτω κραδίη μύθοισιν ἐμοῖσιν.</l>
        <l n="221">αἶψά τε φυλόπιδος πέλεται κόρος ἀνθρώποισιν,</l>
        <l n="222">ἧς τε πλείστην μὲν καλάμην χθονὶ χαλκὸς ἔχευεν,</l>
        <l n="223">ἄμητος δ᾽ ὀλίγιστος, ἐπὴν κλίνῃσι τάλαντα</l>
        <l n="224">Ζεύς, ὅς τ᾽ ἀνθρώπων ταμίης πολέμοιο τέτυκται.</l>
        <l n="225">γαστέρι δ᾽ οὔ πως ἔστι νέκυν πενθῆσαι Ἀχαιούς:</l>
        <l n="226">λίην γὰρ πολλοὶ καὶ ἐπήτριμοι ἤματα πάντα</l>
        <l n="227">πίπτουσιν: πότε κέν τις ἀναπνεύσειε πόνοιο;</l>
        <l n="228">ἀλλὰ χρὴ τὸν μὲν καταθάπτειν ὅς κε θάνῃσι</l>
        <l n="229">νηλέα θυμὸν ἔχοντας ἐπ᾽ ἤματι δακρύσαντας:</l>
        <l n="230">ὅσσοι δ᾽ ἂν πολέμοιο περὶ στυγεροῖο λίπωνται</l>
        <l n="231">μεμνῆσθαι πόσιος καὶ ἐδητύος, ὄφρ᾽ ἔτι μᾶλλον</l>
        <l n="232">ἀνδράσι δυσμενέεσσι μαχώμεθα νωλεμὲς αἰεὶ</l>
        <l n="233">ἑσσάμενοι χροῒ χαλκὸν ἀτειρέα. μηδέ τις ἄλλην</l>
        <l n="234">λαῶν ὀτρυντὺν ποτιδέγμενος ἰσχαναάσθω:</l>
        <l n="235">ἥδε γὰρ ὀτρυντὺς κακὸν ἔσσεται ὅς κε λίπηται</l>
        <l n="236">νηυσὶν ἐπ᾽ Ἀργείων: ἀλλ᾽ ἀθρόοι ὁρμηθέντες</l>
        <l n="237">Τρωσὶν ἐφ᾽ ἱπποδάμοισιν ἐγείρομεν ὀξὺν Ἄρηα.</l>
        <l n="238"> ἦ, καὶ Νέστορος υἷας ὀπάσσατο κυδαλίμοιο </l>
        <l n="239">Φυλεΐδην τε Μέγητα Θόαντά τε Μηριόνην τε</l>
        <l n="240">καὶ Κρειοντιάδην Λυκομήδεα καὶ Μελάνιππον:</l>
        <l n="241">βὰν δ᾽ ἴμεν ἐς κλισίην Ἀγαμέμνονος Ἀτρεΐδαο.</l>
        <l n="242">αὐτίκ᾽ ἔπειθ᾽ ἅμα μῦθος ἔην, τετέλεστο δὲ ἔργον:</l>
        <l n="243">ἑπτὰ μὲν ἐκ κλισίης τρίποδας φέρον, οὕς οἱ ὑπέστη,</l>
        <l n="244">αἴθωνας δὲ λέβητας ἐείκοσι, δώδεκα δ᾽ ἵππους:</l>
        <l n="245">ἐκ δ᾽ ἄγον αἶψα γυναῖκας ἀμύμονα ἔργα ἰδυίας</l>
        <l n="246">ἕπτ᾽, ἀτὰρ ὀγδοάτην Βρισηΐδα καλλιπάρῃον.</l>
        <l n="247">χρυσοῦ δὲ στήσας Ὀδυσεὺς δέκα πάντα τάλαντα</l>
        <l n="248">ἦρχ᾽, ἅμα δ᾽ ἄλλοι δῶρα φέρον κούρητες Ἀχαιῶν.</l>
        <l n="249">καὶ τὰ μὲν ἐν μέσσῃ ἀγορῇ θέσαν, ἂν δ᾽ Ἀγαμέμνων</l>
        <l n="250">ἵστατο: Ταλθύβιος δὲ θεῷ ἐναλίγκιος αὐδὴν</l>
        <l n="251">κάπρον ἔχων ἐν χερσὶ παρίστατο ποιμένι λαῶν.</l>
        <l n="252">Ἀτρεΐδης δὲ ἐρυσσάμενος χείρεσσι μάχαιραν,</l>
        <l n="253">ἥ οἱ πὰρ ξίφεος μέγα κουλεὸν αἰὲν ἄωρτο,</l>
        <l n="254">κάπρου ἀπὸ τρίχας ἀρξάμενος Διὶ χεῖρας ἀνασχὼν</l>
        <l n="255">εὔχετο: τοὶ δ᾽ ἄρα πάντες ἐπ᾽ αὐτόφιν εἵατο σιγῇ</l>
        <l n="256">Ἀργεῖοι κατὰ μοῖραν ἀκούοντες βασιλῆος.</l>
        <l n="257">εὐξάμενος δ᾽ ἄρα εἶπεν ἰδὼν εἰς οὐρανὸν εὐρύν:</l>
        <l n="258">ἴστω νῦν Ζεὺς πρῶτα θεῶν ὕπατος καὶ ἄριστος</l>
        <l n="259">Γῆ τε καὶ Ἠέλιος καὶ Ἐρινύες, αἵ θ᾽ ὑπὸ γαῖαν</l>
        <l n="260">ἀνθρώπους τίνυνται, ὅτις κ᾽ ἐπίορκον ὀμόσσῃ,</l>
        <l n="261">μὴ μὲν ἐγὼ κούρῃ Βρισηΐδι χεῖρ᾽ ἐπένεικα,</l>
        <l n="262">οὔτ᾽ εὐνῆς πρόφασιν κεχρημένος οὔτέ τευ ἄλλου.</l>
        <l n="263">ἀλλ᾽ ἔμεν᾽ ἀπροτίμαστος ἐνὶ κλισίῃσιν ἐμῇσιν.</l>
        <l n="264">εἰ δέ τι τῶνδ᾽ ἐπίορκον ἐμοὶ θεοὶ ἄλγεα δοῖεν</l>
        <l n="265"> πολλὰ μάλ᾽, ὅσσα διδοῦσιν ὅτίς σφ᾽ ἀλίτηται ὀμόσσας. </l>
        <l n="266"> ἦ, καὶ ἀπὸ στόμαχον κάπρου τάμε νηλέϊ χαλκῷ. </l>
        <l n="267">τὸν μὲν Ταλθύβιος πολιῆς ἁλὸς ἐς μέγα λαῖτμα</l>
        <l n="268">ῥῖψ᾽ ἐπιδινήσας βόσιν ἰχθύσιν: αὐτὰρ Ἀχιλλεὺς</l>
        <l n="269">ἀνστὰς Ἀργείοισι φιλοπτολέμοισι μετηύδα:</l>
        <l n="270">Ζεῦ πάτερ ἦ μεγάλας ἄτας ἄνδρεσσι διδοῖσθα:</l>
        <l n="271">οὐκ ἂν δή ποτε θυμὸν ἐνὶ στήθεσσιν ἐμοῖσιν</l>
        <l n="272">Ἀτρεΐδης ὤρινε διαμπερές, οὐδέ κε κούρην</l>
        <l n="273">ἦγεν ἐμεῦ ἀέκοντος ἀμήχανος: ἀλλά ποθι Ζεὺς</l>
        <l n="274">ἤθελ᾽ Ἀχαιοῖσιν θάνατον πολέεσσι γενέσθαι.</l>
        <l n="275">νῦν δ᾽ ἔρχεσθ᾽ ἐπὶ δεῖπνον, ἵνα ξυνάγωμεν Ἄρηα.</l>
        <l n="276"> ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν. </l>
        <l n="277">οἳ μὲν ἄρ᾽ ἐσκίδναντο ἑὴν ἐπὶ νῆα ἕκαστος,</l>
        <l n="278">δῶρα δὲ Μυρμιδόνες μεγαλήτορες ἀμφεπένοντο,</l>
        <l n="279">βὰν δ᾽ ἐπὶ νῆα φέροντες Ἀχιλλῆος θείοιο.</l>
        <l n="280">καὶ τὰ μὲν ἐν κλισίῃσι θέσαν, κάθισαν δὲ γυναῖκας,</l>
        <l n="281">ἵππους δ᾽ εἰς ἀγέλην ἔλασαν θεράποντες ἀγαυοί.</l>
        <l n="282"> Βρισηῒς δ᾽ ἄρ᾽ ἔπειτ᾽ ἰκέλη χρυσέῃ Ἀφροδίτῃ </l>
        <l n="283">ὡς ἴδε Πάτροκλον δεδαϊγμένον ὀξέϊ χαλκῷ,</l>
        <l n="284">ἀμφ᾽ αὐτῷ χυμένη λίγ᾽ ἐκώκυε, χερσὶ δ᾽ ἄμυσσε</l>
        <l n="285">στήθεά τ᾽ ἠδ᾽ ἁπαλὴν δειρὴν ἰδὲ καλὰ πρόσωπα.</l>
        <l n="286">εἶπε δ᾽ ἄρα κλαίουσα γυνὴ ἐϊκυῖα θεῇσι:</l>
        <l n="287">Πάτροκλέ μοι δειλῇ πλεῖστον κεχαρισμένε θυμῷ</l>
        <l n="288">ζωὸν μέν σε ἔλειπον ἐγὼ κλισίηθεν ἰοῦσα,</l>
        <l n="289">νῦν δέ σε τεθνηῶτα κιχάνομαι ὄρχαμε λαῶν</l>
        <l n="290">ἂψ ἀνιοῦσ᾽: ὥς μοι δέχεται κακὸν ἐκ κακοῦ αἰεί.</l>
        <l n="291">ἄνδρα μὲν ᾧ ἔδοσάν με πατὴρ καὶ πότνια μήτηρ</l>
        <l n="292">εἶδον πρὸ πτόλιος δεδαϊγμένον ὀξέϊ χαλκῷ,</l>
        <l n="293">τρεῖς τε κασιγνήτους, τούς μοι μία γείνατο μήτηρ,</l>
        <l n="294">κηδείους, οἳ πάντες ὀλέθριον ἦμαρ ἐπέσπον.</l>
        <l n="295"> οὐδὲ μὲν οὐδέ μ᾽ ἔασκες, ὅτ᾽ ἄνδρ᾽ ἐμὸν ὠκὺς Ἀχιλλεὺς </l>
        <l n="296">ἔκτεινεν, πέρσεν δὲ πόλιν θείοιο Μύνητος,</l>
        <l n="297">κλαίειν, ἀλλά μ᾽ ἔφασκες Ἀχιλλῆος θείοιο</l>
        <l n="298">κουριδίην ἄλοχον θήσειν, ἄξειν τ᾽ ἐνὶ νηυσὶν</l>
        <l n="299">ἐς Φθίην, δαίσειν δὲ γάμον μετὰ Μυρμιδόνεσσι.</l>
        <l n="300">τώ σ᾽ ἄμοτον κλαίω τεθνηότα μείλιχον αἰεί.</l>
        <l n="301"> ὣς ἔφατο κλαίουσ᾽, ἐπὶ δὲ στενάχοντο γυναῖκες </l>
        <l n="302">Πάτροκλον πρόφασιν, σφῶν δ᾽ αὐτῶν κήδε᾽ ἑκάστη.</l>
        <l n="303">αὐτὸν δ᾽ ἀμφὶ γέροντες Ἀχαιῶν ἠγερέθοντο</l>
        <l n="304">λισσόμενοι δειπνῆσαι: ὃ δ᾽ ἠρνεῖτο στεναχίζων:</l>
        <l n="305">λίσσομαι, εἴ τις ἔμοιγε φίλων ἐπιπείθεθ᾽ ἑταίρων,</l>
        <l n="306">μή με πρὶν σίτοιο κελεύετε μηδὲ ποτῆτος</l>
        <l n="307">ἄσασθαι φίλον ἦτορ, ἐπεί μ᾽ ἄχος αἰνὸν ἱκάνει:</l>
        <l n="308">δύντα δ᾽ ἐς ἠέλιον μενέω καὶ τλήσομαι ἔμπης.</l>
        <l n="309"> ὣς εἰπὼν ἄλλους μὲν ἀπεσκέδασεν βασιλῆας, </l>
        <l n="310">δοιὼ δ᾽ Ἀτρεΐδα μενέτην καὶ δῖος Ὀδυσσεὺς</l>
        <l n="311">Νέστωρ Ἰδομενεύς τε γέρων θ᾽ ἱππηλάτα Φοῖνιξ</l>
        <l n="312">τέρποντες πυκινῶς ἀκαχήμενον: οὐδέ τι θυμῷ</l>
        <l n="313">τέρπετο, πρὶν πολέμου στόμα δύμεναι αἱματόεντος.</l>
        <l n="314">μνησάμενος δ᾽ ἁδινῶς ἀνενείκατο φώνησέν τε:</l>
        <l n="315">ἦ ῥά νύ μοί ποτε καὶ σὺ δυσάμμορε φίλταθ᾽ ἑταίρων</l>
        <l n="316">αὐτὸς ἐνὶ κλισίῃ λαρὸν παρὰ δεῖπνον ἔθηκας</l>
        <l n="317">αἶψα καὶ ὀτραλέως, ὁπότε σπερχοίατ᾽ Ἀχαιοὶ</l>
        <l n="318">Τρωσὶν ἐφ᾽ ἱπποδάμοισι φέρειν πολύδακρυν Ἄρηα.</l>
        <l n="319">νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ</l>
        <l n="320">ἄκμηνον πόσιος καὶ ἐδητύος ἔνδον ἐόντων</l>
        <l n="321">σῇ ποθῇ: οὐ μὲν γάρ τι κακώτερον ἄλλο πάθοιμι,</l>
        <l n="322">οὐδ᾽ εἴ κεν τοῦ πατρὸς ἀποφθιμένοιο πυθοίμην,</l>
        <l n="323">ὅς που νῦν Φθίηφι τέρεν κατὰ δάκρυον εἴβει</l>
        <l n="324">χήτεϊ τοιοῦδ᾽ υἷος: ὃ δ᾽ ἀλλοδαπῷ ἐνὶ δήμῳ</l>
        <l n="325">εἵνεκα ῥιγεδανῆς Ἑλένης Τρωσὶν πολεμίζω:</l>
        <l n="326">ἠὲ τὸν ὃς Σκύρῳ μοι ἔνι τρέφεται φίλος υἱός,</l>
        <l n="327">εἴ που ἔτι ζώει γε Νεοπτόλεμος θεοειδής.</l>
        <l n="328">πρὶν μὲν γάρ μοι θυμὸς ἐνὶ στήθεσσιν ἐώλπει</l>
        <l n="329">οἶον ἐμὲ φθίσεσθαι ἀπ᾽ Ἄργεος ἱπποβότοιο</l>
        <l n="330">αὐτοῦ ἐνὶ Τροίῃ, σὲ δέ τε Φθίην δὲ νέεσθαι,</l>
        <l n="331">ὡς ἄν μοι τὸν παῖδα θοῇ ἐνὶ νηῒ μελαίνῃ</l>
        <l n="332">Σκυρόθεν ἐξαγάγοις καί οἱ δείξειας ἕκαστα</l>
        <l n="333">κτῆσιν ἐμὴν δμῶάς τε καὶ ὑψερεφὲς μέγα δῶμα.</l>
        <l n="334">ἤδη γὰρ Πηλῆά γ᾽ ὀΐομαι ἢ κατὰ πάμπαν</l>
        <l n="335">τεθνάμεν, ἤ που τυτθὸν ἔτι ζώοντ᾽ ἀκάχησθαι</l>
        <l n="336">γήραΐ τε στυγερῷ καὶ ἐμὴν ποτιδέγμενον αἰεὶ</l>
        <l n="337">λυγρὴν ἀγγελίην, ὅτ᾽ ἀποφθιμένοιο πύθηται.</l>
        <l n="338"> ὣς ἔφατο κλαίων, ἐπὶ δὲ στενάχοντο γέροντες, </l>
        <l n="339">μνησάμενοι τὰ ἕκαστος ἐνὶ μεγάροισιν ἔλειπον:</l>
        <l n="340">μυρομένους δ᾽ ἄρα τούς γε ἰδὼν ἐλέησε Κρονίων,</l>
        <l n="341">αἶψα δ᾽ Ἀθηναίην ἔπεα πτερόεντα προσηύδα:</l>
        <l n="342">τέκνον ἐμόν, δὴ πάμπαν ἀποίχεαι ἀνδρὸς ἑῆος.</l>
        <l n="343"> ἦ νύ τοι οὐκέτι πάγχυ μετὰ φρεσὶ μέμβλετ᾽ Ἀχιλλεύς; </l>
        <l n="344">κεῖνος ὅ γε προπάροιθε νεῶν ὀρθοκραιράων</l>
        <l n="345">ἧσται ὀδυρόμενος ἕταρον φίλον: οἳ δὲ δὴ ἄλλοι</l>
        <l n="346">οἴχονται μετὰ δεῖπνον, ὃ δ᾽ ἄκμηνος καὶ ἄπαστος.</l>
        <l n="347">ἀλλ᾽ ἴθι οἱ νέκτάρ τε καὶ ἀμβροσίην ἐρατεινὴν</l>
        <l n="348">στάξον ἐνὶ στήθεσσ᾽, ἵνα μή μιν λιμὸς ἵκηται.</l>
        <l n="349"> ὣς εἰπὼν ὄτρυνε πάρος μεμαυῖαν Ἀθήνην: </l>
        <l n="350">ἣ δ᾽ ἅρπῃ ἐϊκυῖα τανυπτέρυγι λιγυφώνῳ</l>
        <l n="351">οὐρανοῦ ἐκκατεπᾶλτο δι᾽ αἰθέρος. αὐτὰρ Ἀχαιοὶ</l>
        <l n="352">αὐτίκα θωρήσσοντο κατὰ στρατόν: ἣ δ᾽ Ἀχιλῆϊ</l>
        <l n="353">νέκταρ ἐνὶ στήθεσσι καὶ ἀμβροσίην ἐρατεινὴν</l>
        <l n="354">στάξ᾽, ἵνα μή μιν λιμὸς ἀτερπὴς γούναθ᾽ ἵκοιτο:</l>
        <l n="355">αὐτὴ δὲ πρὸς πατρὸς ἐρισθενέος πυκινὸν δῶ</l>
        <l n="356">ᾤχετο, τοὶ δ᾽ ἀπάνευθε νεῶν ἐχέοντο θοάων.</l>
        <l n="357">ὡς δ᾽ ὅτε ταρφειαὶ νιφάδες Διὸς ἐκποτέονται</l>
        <l n="358">ψυχραὶ ὑπὸ ῥιπῆς αἰθρηγενέος Βορέαο,</l>
        <l n="359">ὣς τότε ταρφειαὶ κόρυθες λαμπρὸν γανόωσαι</l>
        <l n="360">νηῶν ἐκφορέοντο καὶ ἀσπίδες ὀμφαλόεσσαι</l>
        <l n="361">θώρηκές τε κραταιγύαλοι καὶ μείλινα δοῦρα.</l>
        <l n="362">αἴγλη δ᾽ οὐρανὸν ἷκε, γέλασσε δὲ πᾶσα περὶ χθὼν</l>
        <l n="363">χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν</l>
        <l n="364">ἀνδρῶν: ἐν δὲ μέσοισι κορύσσετο δῖος Ἀχιλλεύς.</l>
        <l n="365">τοῦ καὶ ὀδόντων μὲν καναχὴ πέλε, τὼ δέ οἱ ὄσσε</l>
        <l n="366">λαμπέσθην ὡς εἴ τε πυρὸς σέλας, ἐν δέ οἱ ἦτορ</l>
        <l n="367">δῦν᾽ ἄχος ἄτλητον: ὃ δ᾽ ἄρα Τρωσὶν μενεαίνων</l>
        <l n="368">δύσετο δῶρα θεοῦ, τά οἱ Ἥφαιστος κάμε τεύχων.</l>
        <l n="369">κνημῖδας μὲν πρῶτα περὶ κνήμῃσιν ἔθηκε</l>
        <l n="370">καλὰς ἀργυρέοισιν ἐπισφυρίοις ἀραρυίας:</l>
        <l n="371">δεύτερον αὖ θώρηκα περὶ στήθεσσιν ἔδυνεν.</l>
        <l n="372">ἀμφὶ δ᾽ ἄρ᾽ ὤμοισιν βάλετο ξίφος ἀργυρόηλον</l>
        <l n="373">χάλκεον: αὐτὰρ ἔπειτα σάκος μέγα τε στιβαρόν τε</l>
        <l n="374">εἵλετο, τοῦ δ᾽ ἀπάνευθε σέλας γένετ᾽ ἠΰτε μήνης.</l>
        <l n="375">ὡς δ᾽ ὅτ᾽ ἂν ἐκ πόντοιο σέλας ναύτῃσι φανήῃ</l>
        <l n="376">καιομένοιο πυρός, τό τε καίεται ὑψόθ᾽ ὄρεσφι</l>
        <l n="377">σταθμῷ ἐν οἰοπόλῳ: τοὺς δ᾽ οὐκ ἐθέλοντας ἄελλαι</l>
        <l n="378">πόντον ἐπ᾽ ἰχθυόεντα φίλων ἀπάνευθε φέρουσιν:</l>
        <l n="379">ὣς ἀπ᾽ Ἀχιλλῆος σάκεος σέλας αἰθέρ᾽ ἵκανε</l>
        <l n="380">καλοῦ δαιδαλέου: περὶ δὲ τρυφάλειαν ἀείρας</l>
        <l n="381">κρατὶ θέτο βριαρήν: ἣ δ᾽ ἀστὴρ ὣς ἀπέλαμπεν</l>
        <l n="382">ἵππουρις τρυφάλεια, περισσείοντο δ᾽ ἔθειραι</l>
        <l n="383">χρύσεαι, ἃς Ἥφαιστος ἵει λόφον ἀμφὶ θαμειάς.</l>
        <l n="384">πειρήθη δ᾽ ἕο αὐτοῦ ἐν ἔντεσι δῖος Ἀχιλλεύς,</l>
        <l n="385">εἰ οἷ ἐφαρμόσσειε καὶ ἐντρέχοι ἀγλαὰ γυῖα:</l>
        <l n="386">τῷ δ᾽ εὖτε πτερὰ γίγνετ᾽, ἄειρε δὲ ποιμένα λαῶν.</l>
        <l n="387">ἐκ δ᾽ ἄρα σύριγγος πατρώϊον ἐσπάσατ᾽ ἔγχος</l>
        <l n="388">βριθὺ μέγα στιβαρόν: τὸ μὲν οὐ δύνατ᾽ ἄλλος Ἀχαιῶν</l>
        <l n="389">πάλλειν, ἀλλά μιν οἶος ἐπίστατο πῆλαι Ἀχιλλεύς:</l>
        <l n="390">Πηλιάδα μελίην, τὴν πατρὶ φίλῳ πόρε Χείρων</l>
        <l n="391">Πηλίου ἐκ κορυφῆς φόνον ἔμμεναι ἡρώεσσιν:</l>
        <l n="392">ἵππους δ᾽ Αὐτομέδων τε καὶ Ἄλκιμος ἀμφιέποντες</l>
        <l n="393"> ζεύγνυον: ἀμφὶ δὲ καλὰ λέπαδν᾽ ἕσαν, ἐν δὲ χαλινοὺς </l>
        <l n="394">γαμφηλῇς ἔβαλον, κατὰ δ᾽ ἡνία τεῖναν ὀπίσσω</l>
        <l n="395">κολλητὸν ποτὶ δίφρον. ὃ δὲ μάστιγα φαεινὴν</l>
        <l n="396">χειρὶ λαβὼν ἀραρυῖαν ἐφ᾽ ἵπποιιν ἀνόρουσεν</l>
        <l n="397">Αὐτομέδων: ὄπιθεν δὲ κορυσσάμενος βῆ Ἀχιλλεὺς</l>
        <l n="398">τεύχεσι παμφαίνων ὥς τ᾽ ἠλέκτωρ Ὑπερίων,</l>
        <l n="399">σμερδαλέον δ᾽ ἵπποισιν ἐκέκλετο πατρὸς ἑοῖο:</l>
        <l n="400">Ξάνθέ τε καὶ Βαλίε τηλεκλυτὰ τέκνα Ποδάργης</l>
        <l n="401">ἄλλως δὴ φράζεσθε σαωσέμεν ἡνιοχῆα</l>
        <l n="402">ἂψ Δαναῶν ἐς ὅμιλον ἐπεί χ᾽ ἕωμεν πολέμοιο,</l>
        <l n="403">μηδ᾽ ὡς Πάτροκλον λίπετ᾽ αὐτόθι τεθνηῶτα.</l>
        <l n="404"> τὸν δ᾽ ἄρ᾽ ὑπὸ ζυγόφι προσέφη πόδας αἰόλος ἵππος </l>
        <l n="405">Ξάνθος, ἄφαρ δ᾽ ἤμυσε καρήατι: πᾶσα δὲ χαίτη</l>
        <l n="406">ζεύγλης ἐξεριποῦσα παρὰ ζυγὸν οὖδας ἵκανεν:</l>
        <l n="407">αὐδήεντα δ᾽ ἔθηκε θεὰ λευκώλενος Ἥρη:</l>
        <l n="408">καὶ λίην σ᾽ ἔτι νῦν γε σαώσομεν ὄβριμ᾽ Ἀχιλλεῦ:</l>
        <l n="409">ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς</l>
        <l n="410">αἴτιοι, ἀλλὰ θεός τε μέγας καὶ Μοῖρα κραταιή.</l>
        <l n="411">οὐδὲ γὰρ ἡμετέρῃ βραδυτῆτί τε νωχελίῃ τε</l>
        <l n="412">Τρῶες ἀπ᾽ ὤμοιιν Πατρόκλου τεύχε᾽ ἕλοντο:</l>
        <l n="413">ἀλλὰ θεῶν ὤριστος, ὃν ἠΰκομος τέκε Λητώ,</l>
        <l n="414">ἔκταν᾽ ἐνὶ προμάχοισι καὶ Ἕκτορι κῦδος ἔδωκε.</l>
        <l n="415">νῶϊ δὲ καί κεν ἅμα πνοιῇ Ζεφύροιο θέοιμεν,</l>
        <l n="416">ἥν περ ἐλαφροτάτην φάσ᾽ ἔμμεναι: ἀλλὰ σοὶ αὐτῷ</l>
        <l n="417">μόρσιμόν ἐστι θεῷ τε καὶ ἀνέρι ἶφι δαμῆναι.</l>
        <l n="418"> ὣς ἄρα φωνήσαντος Ἐρινύες ἔσχεθον αὐδήν. </l>
        <l n="419">τὸν δὲ μέγ᾽ ὀχθήσας προσέφη πόδας ὠκὺς Ἀχιλλεύς:</l>
        <l n="420">Ξάνθε τί μοι θάνατον μαντεύεαι; οὐδέ τί σε χρή.</l>
        <l n="421">εὖ νυ τὸ οἶδα καὶ αὐτὸς ὅ μοι μόρος ἐνθάδ᾽ ὀλέσθαι</l>
        <l n="422">νόσφι φίλου πατρὸς καὶ μητέρος: ἀλλὰ καὶ ἔμπης</l>
        <l n="423">οὐ λήξω πρὶν Τρῶας ἅδην ἐλάσαι πολέμοιο.</l>
        <l n="424"> ἦ ῥα, καὶ ἐν πρώτοις ἰάχων ἔχε μώνυχας ἵππους. </l>
      </div>
    </body>
  </text>
</TEI>
